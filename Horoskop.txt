Ovan: (21.3. – 20.4.)
Ime: Lat. ime Aries dolazi od Aresa, rimskog boga rata, a znači Ovan
Planeta: Mars
Boja: Crvena
Životinja: Ovan
Metal: Željezo
Drago kamenje: Dijamant, krvavi kamen i crveno kamenje
Biljke: Rotkvica, rabarbara, čičak
Opis: S proljećem počinje vladavina ovna. On je prvi znak zapadne astrologije i s njim počinje horoskopska godina. Ovan predstavlja “dječju” fazu života, od rođenja pa do cca. 7-8 godine. Zato se ovnovi mogu ponašati često kao djeca, znatiželjni su i stalno nešto istražuju ali ako nije po njihovom mogu postati frustrirani. Ovan je kardinalni znak što znači da voli  biti vođa i dokazivati se.  On privlači ljude jer je hrabar,  poduzetan i samouvjeren u sebe i svoj podhvat.  Takav stav daje drugim ljudima energiju i snagu pa oni kreću za njim…zato se ovnovi često vežu uz ratnike i akciju. On je taj koji se bavi ekstremnim sportovima ili pokušava da bude prvi u nekom sportu. Ako nije profesionalni sportaš vjerovatno će se sportom baviti rekreativno. Često ga se može naći u borilačkim sportovima (lakše se izražava kroz grublji sport) kao i u profesionalnoj vojsci i politici. Njegovo ponašanje nije uvijek taktično, tvrdoglav je, ima napadaje “žute minute” i  ne treba puno da mu fitilj proradi.  U 5min plane a isto tako brzo zaboravi što je pričao. Takvi česti šokovi mogu biti problematični za njegovu okolinu (osim u slučaju ako nema kraj sebe drugog ovna ili ostatak vatrenih i zračnih znakova kojima to lakše pada od zemljanih i vodenih). Ono što je zanimljivo, može biti itekako šarmantan kada treba nešto od Vas ili da se “opravda” za ispade ali rijetko ćete od njega čuti da se ispričava. Ima jednu dozu sebičnosti i čak se ne trudi sakriti je. Smatra da ima pravo obraćati se drugim ljudima  i nuditi savjete (iako ga se ne pita). Često ćete ga čuti da kaže kako “nije tako mislio” ili “pa to su samo riječi, što si takvo zlopamtilo”:) Pozitivno je za njega  da već pri prvom kontaktu ostavlja  upečatljiv dojam, što mu odgovara jer u društvu ne voli sjediti po strani, djeluje samouvjereno (i kad nije). Ponekad ta samouvjerenost može prikrivati neke probleme, kao što je nezadovoljstvo sa samim sobom a ponekad se jednostavno radi o – samouvjerenosti.  Ima najjaču energiju, kada nešto inicira najbolji je ali brzo se “potroši”. U ljubavi osvaja  svojim temperamentom ali i izgledom (nije sramežljiv i vješto će istaknuti svoje adute).  Osvaja pogledom, brzim spontanim nastupom, pozom. U prijateljstvu on voli biti u društvu sa živahnim ljudima, punim duha. Sviđa mu se kada njegovi prijatelji postaju odlučniji i jači promatrajući njega kako upravlja svojim životom. Idealan posao za ovna je onaj u kojem može biti samostalan i posao koji nudi uvijek izazove. Direktor, političar, advokat, vojnik, frizer, mesar,kirurg itd. Stil odijevanja- sportski, sportska elegancija, voli žive boje, a omiljena mu je crvena. Zdravlje- slaba točka mu je glava. Vladar ovna je Mars a on je u astromedicini odgovoran za jake upale i povrede, ali isto tako i za brz oporavak, obnovu krvi i snage.  Ovan vlada glavom (mozak, nervi, oči, nos), zatim mišićima, živcima, motorikom. Po pravilu je sklon upalama s visokom temperaturom, glavobolji i migreni, zubobolji, meningitisu, stresu, anksioznosti i visokom krvnom pritisku.  Ovan treba više spavati, jesti vlaknastu hranu i namirnice bogate vitaminom C i E. Smiruje ga miris lavande. Preporučene vježbe: gotovo svi sportovi u kojima postoji aktivno kretanje, gdje se traži brzina, a posebno je sklon individualnim sportovima. Ako je grupni sport, onda je u ulozi napadača.
***
Bik: (21.4. – 20.5.)
Ime: Taurus na latinskom znači Bik
Planeta: Venera
Boja: Zelena, plava, ružičasta
Životinja: Bik
Metal: Bakar
Drago kamenje: Dijamant, smaragd
Biljke: Ruža, ljiljan, slatkomirisno cvijeće i voće
Opis: Bik je drugi po redu znak zodijaka . Planeta koja vlada ovim znakom je Venera.  Bik  predstavlja idući period nakon djetetova rođenja, od cca. 8-15 godine života.  To je vrijeme kada dijete uči o disciplini, razlikovati dobro od zla i nalazi svoje mjesto u svijetu. Najkraći opis bika- Stabilan karakter koji ne voli promjene. Sve voli i čini polako a zna uživati i cijeni putene, prizemljene užitke. Odgovara mu da stvari teku ustaljenim i  konzervativnim tokom. Komotan je a može imati i napadaje lijenosti (kao bik Ferdinand:) Bik je fiksni znak što samo znači da  voli držati kontrolu nad situacijama. Bik drži kontrolu nad svojim materijalnim stanjem  jer ne voli u zadnji trenutak  sakupljati novac za sljedeći mjesec i misliti na to kako ce platiti račune, vrlo je važno imati **dovoljno**. Cijeni imanja i osjećaj za posjedovanje. To mu je jedan od osnovnih kriterija u životu.  Mnogi će ga optužiti da je materijalist ali to nije točno, on samo razumije kako svijet funkcionira- ako želiš pružiti djeci i unucima sigurnu budućnost i kvalitetan život ( da lakše ostvare svoje ciljeve) mora se novac zaraditi, ništa ne pada s neba! Zbog toga ga užasava gubitak imovine, nesigurnost i neizvjesnost, i ne upušta se u rizične situacije. S obzirom da ovim znakom vlada Venera, Bik ima smisla za estetiku. Zbog toga može uspjeti i i u raznim umjetničkim djelatnostima. Spor i dosljedan, a u svom hedonizmu (jelu, piću i sl.) lako i pretjera. Bikovi znaju imati dobar glas, bolje rečeno grlo, pa neki postaju izvrsni pjevači. Bik voli lijepim poklonom razveseliti osobe do kojih mu je stalo. Zbog smirenog temperamenta katkad je sklon melankoliji i poznat  po tome što će pod svaku cijenu nastojati izbjeći bilo kakav sukob, te radije prihvatiti kompromisnu situaciju. Jedino ako osjeti da ga izazivate i iskorištavate njegovu blagu narav bolje Vam je da mu se sklonite s puta!:) U ljubavi bik uzima od života sve radosti i čulne užitke, nesebično se trošeći. Riječ Ljubav piše velikim slovom i traži stabilnog partnera. Za njega su jako važni ljubljenje, predigra i seks. Voli poklone, intimnu atmosferu, pada na muziku, piće. U prijateljstvu kada bik nekome odluči biti prijatelj, nitko ga ne može odvući. Pouzdan je i vjeran, ali je i posesivan. On ne želi posjedovati ljude nego mu nije drago da oni nešto zanimljivo rade sa drugima a da on nije uključen. Potrebni su mu ljudi na koje se može osloniti a ne nepredvidljivi i čudni. U poslovnom svijetu biku je opet bitna stabilnost, ne bježi od odgovornosti ali posao mora donositi materijalnu stabilnost tako da će radije čekati dobru priliku nego raditi poslove koji su loše plaćeni i  gdje nema napredovanja. Zanimanja za bika su: umjetnik, modni kreator, cvjećar, slastičar, trgovac, ekonomist, slikar, glazbenik itd. Stil oblačenja- materijal mora biti prirodan, lagan, mekan, udoban. Cvijetni uzorci, pamuk, svila i lan na njemu dobro izgledaju a omiljene boje su mu zelena, ružičasta i plava. Zdravlje- izuzetno je izdržljiv i uporan, premda djeluje tromo i sporo. Ima ogromne zalihe energije ali nekad je lijen i nepokretan, spreman samo za uživanje u hrani i piću. Zbog toga je sklon gojaznosti i bulimiji. Bik vlada dijelom tijela između glave i ramena – vrat, usta, grlo, krajnici, štitna žlijezda. Pod njegovim vladarstvom je i lučenje hormona, san i metabolizam. Važno je da se hrani umjereno i  da redovito vježba.  Pomaže mu boravak u prirodi, aromaterapija i biljni čajevi. Preporučena vježba- laganiji sportovi, vezani i uz estetiku npr. pilates, gimnastika ili plivanje, čime najčešće nastoji smanjiti svoju korpulentnu figuru.
***
Blizanci: (21.5. - 20.6.)
Ime: Gemini je latinski naziv za Blizance
Planeta: Merkur
Boja: siva, svijetlo žuta, ljubičasta
Metal: Živa
Drago kamenje: topaz, prugasto kamenje
Životinje: Majmuni, vjeverice, leptiri i papagaji
Opis: Znak blizanca veže se za tinejdžerske godine,  od cca. 14-21 godine.  Nije dijete niti odrasla osoba i  još uči kako izboriti svoje mjesto u svijetu. Blizanac je promjenjivi zračni znak i njime upravlja Merkur – planeta komunikacije i intelekta. U  njegovoj se glavi neprestano roje bezbrojne misli, zanimljive ideje i teorije i zapravo jedva čeka da ih prepriča nekome! Blizanac voli razgovarati o svemu i svačemu ali se nikad ne zadržava dugo na jednoj temi, voli multitasking inače u životu pa tako i u razgovoru, teško je “uhvatljiv” s mislima, dok ste vi još na jednoj temi on već prelazi na drugu. To je zbog toga što voli raznovrsnost a najviše ga plaši monotonija i rutina! Voli aktivno provoditi život, nemirnog je duha i stalno su mu potrebni novi izazovi koji će mu otvoriti vidike. Voli društvo, zabavu i smijeh oko sebe. I u starijoj dobi zadržava mlađahan izgled. Rečenice tipične za Blizanca počinju pitanjima “Kako? Zašto? Gdje?” uz živu gestikulaciju! :)  Ovaj znak uživa u dvostrukosti, tako da moze biti dvostruko aktivan, dvostruko pričljiv, dvostruko svestran. Ljudi mu mogu zamjeriti da je dobar glumac, na licu često ima masku. Voli često “napuhati” priču, stvoriti malo drame i eto zabave! Nekad se može toliko zaplesti u komunikaciji da više ni sam ne zna što je kome rekao. Upravo zbog vesele prirode i komunikativnosti ljudi ga mogu smatrati površnom ili lakomislenom osobom. U ljubavi mu je potreban partner koji nije posesivan (dopušta negov flert), koji isto tako ne voli rutinu, načitan i voli različite teme. Blizanca ne zanima eros vec površan flert i brzo je zadovoljen. U društvu blizanca ljudi se izvrsno osjećaju. Obožava imati puno prijatelja s kojima može podijeliti misli.  Ako ga prijatelji pitaju za savjet, imati će puno dobrih ideja i prijedloga.  Prijatelji s kojima želi biti duže moraju biti domišljati i zabavni.  Blizanac je najsretniji dok priča pa tih, namrgođen prijatelj nema puno šanse. Posao iz snova blizancu mora ponuditi promjenjiv raspored! Potrebno mu je izlaženje i susretanje sa ljudima, učenje novih vještina i svakodnevno mjenjanje rutine. Površan je s novcem i on nikada nije u prvom planu. Poslovi koji mu odgovaraju su pravnik, ekonomist, matematičar, pisac, naučnik, umjetnik, spiker, nastavnik, trgovac, službenik, izdavač itd. Stil oblačenja- želi se oblačiti drugačije od uobičajenog.  Odgovaraju mu prugaste, točkaste te tkanine sa sitnim uzorcima a njegove boje su ljubičasta, svijetlo žuta i svijetlo siva.  Zdravlje-blizancu odgovara ubrzani tempo života ali će mu on omogućiti i gastritis. Znak blizanca vlada bronhima, plućima, uhom, bubnjićima, ramenima, laktovima, tetivama i zglobovima i živčanim sustavom. Znak blizanca povezuje se i sa funkcijom disanja. Sklon je alergijama. Najviše mu odgovara južno voće- limun, naranča, gejpfrut i vitamin B i magnezij.  Preporučene vježbe: gimnastičar, sportski plesač, tenisač- nepredvidivih reakcija, mnogi sportovi gdje su dominantne ruke, gdje se traži spretnost.  Za njega je važno naučiti pravilno disati i koristiti kapacitet pluća.
***
Rak: (21.6. – 21.7.)
Ime: Cancer je latinsko ime za Raka
Planeta: Mjesec
Boja: Bijela
Životinja: Rak i druga vodozemna stvorenja
Metal: Srebro
Drago kamenje: Mjesečev kamen, biseri
Biljke: Lubenica, krastavac
Opis: Rak je kardinalni vodeni znak kojim upravlja Mjesec – nebesko tijelo varljivih i burnih emocija. Kardinalni znakovi vole voditi, biti glavni pa tako rak voli vladati emocijama. Rak se povezuje sa ranim 20-tima i traje do cca 30-te godine. To je faza kada znamo što nam je raditi i pristupamo sa većom taktikom i manjom agresijom od svojih prethodnika ( ovan, bik i blizanac). Ovo je prvi vodeni znak, osjetljiv i brižan. On je uvijek pri ruci u krizama, pun suosjećanja.  Rak na svoj pažljiv i oprezan način voli štititi i osigurati sve stvari i ljude koje voli. Dijelovi tijela  povezani s ovim znakom su grudi i stomak, što govori o potrebi da se brine o drugima ali i očekuje pažnju za uzvrat.  Čulan, tajanstven i odan, ima bujnu maštu, voli kuću i porodicu. Sklon je popustljivosti, a naročito ako je to zato da bi nečije patnje bile ublažene, no u isto vrijeme ispod svoje finoće zna kriti i te kakve ambicije, te na svoj nježan način biti uporan. Dar za umjetničke stvari i uopće za finije pojave najradije ispoljava u uređenju vlastitog gnijezda, koje doživljava i kao nužno potrebno sklonište od nedaća svakodnevnog života. To je za njega raj i tu se najviše osjeća svoj, dakako sa svojom obitelji. Najsretniji je kad se povuče u vlastiti dom i otuda duboko proživljava život. Duševnost i dubina su odlike raka, koje se prepoznaju u njegovim često sanjalačkim očima. Mana raka je da lako pada pod utjecaj drugih ili okoline.  Pronicljivost mu je česta karakteristika. Tako ima osjećaj za druge ljude i uopće mase, zbog čega zna biti popularan i omiljen od drugih. Ovaj karakter krasi i fantastično dobro pamćenje, energija, kao i sklonost da živi u svijetu prošlosti. O tome dovoljno govori i slika životinje raka koji hoda natraške, a voli se povući u svoju ljušturu pred opasnošću. Rak na sve oko sebe reagira prije svega instinktom, a tek poslije i razumom.  Mjesec koji upravlja znakom raka prenosi sve svoje mijene na njega pa mu raspoloženje i razina energije izrazito varira od dana do dana. Na istu će stvar reagirati na potpuno različit način ovisno o tome kako se trenutno osjeća.U ljubavi rak dok je slobodan ima stalnu potrebu za avanturama ili promjenama ali u stalnoj vezi on je vjeran, ljubomoran i ne ispoljava otvoreno emocije. Traži jakog partnera koji bi mogao zadovoljiti njegove velike intimne potrebe. Pada na muziku, piće i prigušeno svjetlo. U prijateljstvu se voli osjećati potrebnim. Onaj tko kaže raku da mu je neophodan u životu zauzeti će posebno mjesto. Ima sposobnost da zakrpa nečije slomljeno srce i utješi.  Dok onaj tko mu je prijatelj treba biti brižan ali i tolerantan za njegova promjenjiva raspoloženja ( mjesec vladar). Nesigurnost ga čini mrzovoljnim tako da prijatelji do kojih mu je stalo moraju pokazati koliko je njima stalo do njega. Posao- važno mu je da osjeća ugodnu atmosferu i sigurnost u vrijednost onoga što radi. Novac mu je jako važan. Zato uglavnom nema teškoća sa štednjom.  Zanimanja za Raka su: fotograf, glumac, mornar, ugostitelj, pisac, slikar, nastavnik, povjesničar itd. Stil oblačenja- raku se sviđaju prirodna vlakna i istančane boje. Suzdržava se od kičastih dodataka i nakita. Najdraže boje su mu bijela, krem i svijetlo zelena. Zdravlje- rak spada u osjetljive znakove u emotivnom i u zdravstvenom smislu. Rak vlada grudima, želucem i pankreasom. Raspoloženje mu je promjenjivo, zabrinut je i sklon depresiji.  Sklon je bolestima želuca i pankreasa, dijabetisu, trudničkim tegobama, psihičkim smetnjama, postporođajnoj depresiji. Paše mu izvorska voda, čaj, voće i povrće, zelena salata i krastavac. Preporučena vježba: svi vodeni sportovi – plivanje, jedrenje, ronjenje itd.  ali i  fini sportovi gdje dolazi do izražaja elegancija kao sinkronizirano plivanje, odbojka.
***
Lav: (22.7. – 22.8.)
Ime: Leo je latinsko ime za Lava
Planeta: Sunce
Boja: Žuta
Životinja: Lavovi i sve mačke, velike ili male
Metal: Zlato
Drago kamenje: Rubin, žuto kamenje
Biljke: Suncokret, maslačak i žuto cvijeće
Opis: Lav vlada kasnim 20-tima i ranim 30-tima. Kao i svi ljudi u ovoj fazi života lav želi pokazati što je sve postigao. Voli biti u centru. Lav je fiksni vatreni znak kojim upravlja Sunce – nebesko tijelo koje predstavlja snagu, životnu radost i na kraju naše unutrašnje “ja”. Kada Sunce sija biti će zabave i smijeha jer Lav voli biti razigran i srdačan, ali kad život prekriju oblaci, ovi su ljudi sposobni napraviti dramu od sitnice. Možemo misliti o simbolu Lava kao o biću s glavom i grivom lava, kralja džungle. Kraljevi mogu vladati mudro ili mogu samo biti šefovi i velike glave. Lav se odupire ideji da bude običan, voli biti u centru pažnje i na čelu akcije, ne smije ga se ignorirati. Voli život ali i vlast, voli davati naredbe.  Autoritativan je, velikodušan i otmjen. Lav je fiksan znak što znači da voli držati kontrolu nad tim što i kako ce reći nešto ispred drugih ljudi, da bi dobio mnogo obožavatelja. Dio tijela povezan sa ovim znakom je srce i to nam puno govori o lavovskoj velikodušnosti i toplini. U ljubavi lav uvijek želi da bude prvi. Zahtjevan je ali ako zavoli stvarno, on voli duboko. Više drži do časti nego do erotike. Ponos nikada neće dopustiti poniženje jednom lavu pa ne očekujte pristojnost. Ljubav je lavovskom srcu zabavna drama i ako dobiva puno pažnje uraditi će sve što može da bi bila čarobna, romantična i veća od života.  Nije sretan sa pesimističnom osobom zato je bolje da si nađe nekoga tko će se znati smijati njegovim šalama, pljeskati želji za životom i cijeniti veliko i blistavo lavovsko srce. Prijateljstvo- lav nikad nije škrt ili sitničav. Lavu je nemoguće biti blizak s nekim koji procjenjuje njegovu dobrobit ili ga proračunato daruje darovima čija je cijena točno onolika koliko je on potrošio na njega. Lav se bez novca osjeća pomalo sirotinjski i jako mu djeluje na ego. Čak i kada nema novca i zna da bi trebao nešto uštediti voli potrošiti za svoj gušt – teško se kontrolira. Posao- pozicija šefa mu idealno odgovara jer ima urođen smisao za vodstvo. Što više autoriteta to je on zadovoljniji, tim više što se drugi ljudi brinu o opsadnim situacijama dok on stvara svoju viziju. Novac mu je vrlo važan jer ne može podnijeti  situaciju u kojoj sebi ne može priuštiti neku rastrošnost. Lavovska zanimanja su: šef, političar, umjetnik, glumac, bankar, zlatar itd. Stil oblačenja- lav nosi pomalo dramatičnu odjeću, svjestan kako u njoj izgleda, s nekim posebnim detaljima. Boje- nijanse žute i zlatna. Zdravlje- Lav, kao i njegov vladar Sunce, upravlja radom srca i krvotokom. Ne podnosi bol, a posebno čekanje kod doktora. Stres mu je najveći neprijatelj, isto kao i masna hrana i nikotin. Sklon je srčanim problemima, visokom krvnom pritisku, aritmiji, začepljenju krvnih sudova, infarktu, moždanom udaru. U obrocima treba konzumirati plavu ribu i namirnice bogate vitaminom A i C. Preporučena vježba: općenito zatupit će s treninzima do ludila, samo da bi bio u centru pažnje na nekoj važnoj utakmici….nogomet, svi sportovi koji se odvijaju u formi utakmice, a nije mu strana ni atletika.
***
Djevica: (23.8. – 22.9.)
Ime: Virgo je latinski naziv za Djevicu
Planeta: Merkur
Boja: Siva, smeđa i sve hladne boje
Životinja: Mravi, pčele i sva mala, dlakava stvorenja
Metal: Živa
Drago kamenje: Ahat, mramor
Biljke: Kukuruz, pšenica i zob
Opis: Djevica je šesti po redu znak zodijaka. Mislite o djevici kao o ljudima koji su dosegli odraslu dob, u svojim srednjim 30-tima do ranih 40-tih.  Kao ljudi u ovoj fazi života, djevice se ponašaju kao da su iskustva iza njih i znaju se brinuti o sebi na jedan praktičan, metodičan način. Djevica je promjenjivi zemljani znak kojim upravlja Merkur, planeta komunikacije i intelekta. Ipak, zbog elementa u kojem djeluje (zemlja), Merkur djevici donosi nešto više intelektualnih crta, a manje komunikativnosti u smislu ispraznih razgovora. Zato je djevica osoba koja u životu cijeni red i organiziranost. U takvom se organiziranom okruženju može pozabaviti s realizacijom životnih ciljeva, a njih je mnogo jer je vrlo ambiciozna. Da bi te ambicije ispunila, ona će zasukati rukave i primiti se posla bez odlaganja, jer vjeruje u pošten rad, marljivost i detaljnost. Kako je djevica promjenjivi znak to znači da voli razgovor i analizirati puno toga, kao neki detektiv. Djevica voli raditi i u poslu je precizna, usmjerena na pojedinosti, što donosi savršene rezultate. Problem je u tome što je ovaj znak plašljiv i kritičan jednako toliko kao što je dobar radnik – nedostaje joj samopouzdanja! Djevica je pošteni realist i tako funkcionira prema drugima i prema sebi. Dok drugi traže izgovore, ona traži  (i pronalazi načine) kako da dođe do cilja. Djevica ima diskretan karakter profinjena ukusa. S jedne strane, posjeduje izuzetan dar za detalje, no s druge strane, isti se zna izroditi u to da zbog prevelikog poklanjanja pažnje sitnicama, od drveća ne vidi šumu! Mora se naučiti ne zamarati sitnicama. Djevica ima poseban dar služenja drugim ljudima. Također je zainteresirana za tijelo i očuvanje zdravlja. Crijeva su organi koji su povezana sa ovim znakom. Djevica je precizna, savjesna, pedantna, racionalna i nepovjerljiva. Odličan suradnik, na nju se uvijek možete osloniti. Više vjeruje u razum nego u intuiciju. Okrenuta je zdravlju, poljoprivredi, ali i umjetnosti.  Ljubav- djevica nije spremna na razlike, njezin glavni savjetnik u životu je razum. U intimne odnose ulazi tek nakon detaljne analize. Prijateljstvo- značajni prijatelji djevici su duhoviti i pametni ljudi- to cijeni a na dno liste su prijatelji koji je pokušavaju iznenaditi ( nije važno da li su dobre namjere). Bliski će se prijatelj uvijek moći osloniti na njenu inteligentnu i obzirnu ljubaznost. Nikada nije sentimentalna ili ushićena, ali ima jasnu logiku i oštroumne šale. Posao-  djevici je za zdravlje posao od vitalne važnosti i ona će imati šta raditi čak i na odmoru. Rutina je opušta i puno je sretnija kada radi kao crv u tišini, nego osvjetljena reflektorima. Ne traži glavnu ulogu, ali potreban joj je stabilan, mentalno osvježavajući posao. S novcem postupa razborito, ali on je ne motivira – čak i kad bi pronašla kokošku koja nosi zlatna jaja, ne bi prestala raditi :)  Zanimanja Djevice su: farmaceut, trgovac, pisac, lingvista, slikar, glumac, pravnik itd. Stil oblačenja- djevica se osjeća šik i elegantna u dobro skrojenoj i ne previše istaknutoj odjeći. Fini tonovi najbolje joj odgovaraju, a njene su omiljene boje tonovi nježno smeđe, plave i sive. Zdravlje- djevica, kao i njoj analogna šesta kuća, u astrologiji je zadužena za brigu o zdravlju i higijeni. Dijelovi tijela i organi kojima vlada su donji stomak, jetra, gušterača i  želudac. Djevica pokazuje tjelesne manifestacije stresa. Najčešće boluje od loše probave, trovanja, nervoze želudca. Preporučena vježba: odlični nogometaši (koji precizno gađaju) ili tenisači, no često se nađe u nekim sportovima koji barataju sitnijim sportskim rekvizitama, npr. stolni tenis, šah, badminton. Nije borilački tip, nego više tip vještine i tehnike, pa se može naći i u gimnastici ili u nekoj od istočnjačkih borilačkih vještina (koju obično kombinira s tehnikama meditacije).
***
Vaga: (23.9. – 23.10.)
Ime: Libra je latinsko ime za Vagu
Planeta: Venera
Boja: Ružičasta, plava, crna i bijela
Životinja: Paunovi, grlice, zečevi
Metal: Bakar
Drago kamenje: Koral, opal, safir
Biljke: Maćuhica, ljubičica, mirisno cvijeće
Opis: Vaga je kardinalni, drugi po redu zračni znak kojim upravlja Venera, planeta šarma, udobnosti i ljepote. Baš taj zračni element u kojem Venera djeluje daje joj lakoću i opušteniji pogled na život, pa su dobile upravo takve karakteristike –  komunikativnost i šarm, puni ideja i širokih pogleda na život.  Vaga vlada ranim 40-tima i traje do cca kasnih 40-tih. Poput te faze u životu vaga važe koliko je postigla i gleda da li je to dovoljno. Vaga je idealan kandidat za diplomatsku službu ili za neki sličan posao koji se bavi rješavanjem tuđih problema. Problem jedino može biti neodlučnost koja je posljedica vaganja velikog broja međusobno suprotnih argumenata. Svaka velika odluka znači zanemarivanje jednih interesa za račun drugih, a to vagi jednostavno ne leži. Vagi može biti ugodno unutar četiri kućna zida  ali sigurno to nije način na koji bi htjela provesti duže vrijeme- vrlo brzo počne osjećati unutarnji nemir i jednostavno mora izaći među ljude. Nije tip samotnjaka nego društveno biće.  Vaga voli voditi razgovore o različitim temama. Osim komunikacije s ljudima, izrazito joj je važna pravednost. Suosjećajna je ali ponekad se toliko uživi u tuđe emocije da zaboravi na svoje vlastite interese i postupa sebi na štetu. Fizička ljepota je važna ovom znaku. Simbol Vage je poprečna poluga, s dva izjednačena tasa. Upravo kako vaga važe stvari, tako i ovaj znak ispituje svaku stranu argumenta s namjerom da uravnoteži stavove. Vagi je vrlo teško prepustiti se emocijama ali nije ni tako loše u gomili uzrujanih glasova povremeno imati jedan smiren i razuman. Vaga bi se trebala pripaziti da ne padne u samožaljenje kada je (generalno) nesretna svojim životom. Može uzrokovati probleme oko sebe i onda sjesti i gledati kako se situacija odvija. Pažljiva, odmjerava sve, harmonična – vaga se dobro slaže sa drugima. Posjeduje gracioznost, prozračan ten. Na poslu je diplomat i voli timski rad. U ljubavi vaga je sposobna šarmirati skoro svakoga, s toga mogući partneri trebaju stajati u redu ispred njihovih vrata. Veoma je neodlučna u započinjanju veze i to za nju predstavlja pravu muku.  Ispoljavanje nečijeg lošeg ponašanja izaziva kod vage osjećaj gađenja. Iza vaginih ružičastih naočala nalazi se blistav um koji žudi da pronađe smisao u svakom problemu i jedno nježno srce koje više od svega na svijetu voli biti zaljubljeno. Voli sjaj, raskoš pa se trudi pronaći bogatijeg partnera. Vaga je više emotivna nego strasna, orgazam doživljava i putem dodira. Prijateljstvo- diplomat, sve što radi, htjela bi raditi u paru. Želi dijeliti ideje i raspravljati o velikim životnim temama, sve dok razgovor ne ode u previše osobna i neugodna područja  što onda može ugroziti prijateljstvo. Prijatelji Vage bi trebali biti tolerantni, privlačni, razboriti. Posao- za vagu su ljudi sa kojima radi jednako važni kao i posao koji obavlja. Jako joj je bitna atmosfera na poslu- među ljudima. Voli da sa svojom radnom ekipom donosi zajednički odluke. Novac joj je potreban da bi svoj život napunila ljepim stvarima, ali nikada neće raditi sa lošim ljudima da bi postala bogata. Zanimanja za vagu su: pravnik, sudac, glumac, pjevač, političar, slikar, diplomat, arhitekt, nastavnik itd. Stil oblačenja-  vaga želi biti elegantna i prilično domišljato kombinira razlitiče komade odjeće. Njene boje su ružičasta i plava. Zdravlje-  vaga ima dobru konstituciju i jak obrambeni mehanizam. Dosta pažnje polaže na izgled. Sklona je alergijama i dermatovenerološkim tegobama, problematičnoj probavi, hormonskoj i mineralnoj neravnoteži, slaba točka su i bubrezi.  Osjetljiva je na sunčeve zrake, pa je vrlo važno da pažljivo njeguje kožu. Preporučuju joj se eterično ulje tamjana, izvorska voda i voće, uvin čaj za čišćenje bubrega. Preporučena vježba: voli sportove u paru, pa je za nju idealno mačevanje, tenis, kao i sve vrste finijih sportova . Ritam i ravnotežu postiže odličnim balansiranjem između treninga i meditativnih odmora u potpunoj tišini.
***
Škorpion: (24.10. – 22.11.)
Ime: Scorpio je latinsko ime za Škorpiona
Planeta: Mars i Pluton
Boja: Tamnocrvena
Životinja: Škorpion, zmija, orao
Metal: Plutonijum
Drago kamenje: Malahit, kamen sa crvenim jaspisom
Biljke: Kupina, glog
Opis: Škorpion vlada  od ranih do cca. srednjih 50-tih. Kao i većina ljudi u ovim godinama škorpion je naučio razumjeti ljudsku prirodu. Škorpion je fiksni vodeni znak kojim vladaju Pluton i Mars; već u tome se vidi sva kompleksnost znaka jer je to jedini znak u kojemu se miješaju voda i vatra. U skladu s tim škorpion je osoba puna kontradikcija, pa je malo ljudi koji ga uspiju do kraja upoznati i shvatiti. Ostale će i dalje zbunjivati njegova strastvenost u jednom trenutku, a moment poslije nedodirljivost i povlačenje. Ako je prisiljen napraviti neki kompromis, s tom se odlukom nikada neće pomiriti i uvijek će ga proganjati pomisao da je trebalo postupiti drugačije.  Škorpion je drugi vodeni znak. Ono što je najvažnije kod njega, ne vidi se na prvi pogled. Ima energiju vrijednu strahopoštovanja. Ima moć da prodre do suštine stvari, ali isto tako zna da ujede za srce drugog čovjeka, baš kao Škorpijin rep. Ovaj znak povezujemo sa seksualnim organima bez kojih nema novog života. Škorpion posjeduje jaku volju, dinamičan je, uporan i ozbiljan. Privlače ga izazovi.  Mana mu je ciničnost. Zagonetan je, tajanstven i mračan. Problem kod škorpiona je taj da nikad ne oprašta- zlopamtilo je. U stanju je slomiti neprijatelja ako je potrebno i slamajući sebi neke najdraže stvari. To nadoknađuje visokom sposobnošću regeneracije, pa živeći promjene u svom životu kroz uništavanje i ponovno građenje, obnavlja sebe bolje nego itko. Jasno, ukoliko se ne uništi sasvim- samodestrukcija je isto tako jedna od mana. Ako nešto odluči, u tome je dosljedan, voli provocirati, nezgodan je kao  neprijatelj, često i opasan zbog već opisanih osobina, a i zbog toga jer ih zna odlično prikriti kroz svoju tajnovitost.  U ljubavi njegov moto je “sve ili ništa” a tako je i sa prijateljstvom. U ljubavi oči škorpiona su prve koje će privući osobe suprotnog spola. Emocije vješto zna skrivati. Šutnja je njegovo oružje, ali mora se naučiti samokontroli  jer ga ljubomora uvijek izbaci iz takta i tada se izda. Škorpija želi da bude prva i jedina pod parolom “sve ili ništa”. Sve shvaća preozbiljno u vezi. Škorpion je simbol strasti, perverzije i ljubomore. Svoj pljen ima samo za sebe i ne traži savjete od drugih. Dobro zna koliko vrijedi i što traži. Njegova ljubav je duboka i čvrsta ali i burna (malo drame ne škodi:) Prijateljstvo- škorpion uživa ulaziti u mračna i skrivena područja uma drugih ljudi, ali iz njega nitko ništa ne može izvući ( tu se očitava njegova fiksnost, želi imati kontrolu nad svojim privatnim stvarima).  Sumnjičav je prema strancima i treba mu vremena da stekne povjerenje u novog prijatelja. U slučaju da prijatelj iznevjeri njegovo povjerenje, ne odustaje dok se ne osveti. Trebaju mu jaki prijatelji koji će poštovati njegovu potrebu za privatnošću. Ljude privlači karizma škorpiona ali isto tako ih iritira njegova pretjerana tvrdoglavost. Posao-  svoje vrijeme škorpion ne želi trošiti na površne stvari, i zato mora naći posao koji će podržavati njegov analitički um. Bez napora zna preuzeti kontrolu. Što se tiče novca- sve što je drugorazredno i otrcano mu ne odgovara, te mu je potrebno puno novca, ali ako upadne u svoju fazu “sve ili ništa” može dignuti ruke od svega i živjeti  skromno i povučeno. Zanimanja za škorpiona su: detektiv, advokat, špijun, speleolog, okultist, trgovac, psihijatar itd. Stil oblačenja- voli eleganciju i dobro se osjeća u materijalima koji ističu stas. Sve stvari dobro čuva i održava. Boje su tamnocrvena i crna. Zdravlje-  ovaj znak krasi izuzetna energija i snažna mišićna građa. Žilav je i otporan, a zahvaljujući vladarima Marsu i Plutonu, brzo se oporavlja i nakon teških bolesti. Sklon je upalnim procesima. Rukovodi dijelom tijela ispod stomaka: genitalijama, debelim crijevom, mokraćnom cijevi. Regulira znojenje. Prirođene su mu bolesti spolnih organa i vena, virusne upale, zarazne bolesti, trovanje, gljivična oboljenja i razne psihoze, paranoje, šizofrenija. Pomaže mu zdrav san, akupunktura, a od hrane to su sjemenke, lješnjaci, orasi i čičak. Preporučena vježba: opasni sportovi-oružje, borilački sportovi (karate, judo i svi slični), ili sportovi koji imaju napetost, npr. hoće li atletičar preskočiti zadanu visinu ili doseći određenu duljinu skoka.
***
Strijelac: (23.11. – 21.12.)
Ime: Sagittarius je latinsko ime za Strijelca
Planeta: Jupiter
Boja: Grimizna
Životinja: Jelen, konj, kentaur
Metal: Kositar
Drago kamenje: Tirkiz, ametist
Biljke: Stablo hrasta
Opis: Strijelac vlada kasnim 50-tima i ranim 60-tima. Kao ljudi u ovoj dobi, strijelac se osjeća sigurno, našao je svoje mjesto u svijetu i ne nećka se o selidbi od mjesta do mjesta. Ima dovoljno samopouzdanja. Strijelac je promjenjivi znak što znači da voli razgovarati, točnije  o tome gdje je kakva pravda potrebna ili gdje on misli da je u pravu. Strijelac je promjenjivi vatreni znak kojim vlada Jupiter, planeta koju su oduvijek povezivali s dobrom srećom i otvorenošću. Zato su strijelci optimisti i entuzijasti. Čak i kad svima situacija izgleda beznadno crna, strijelac je sposoban okrenuti glavu na drugu stranu i zabavljati se s nekim svojim mislima. Ako i razmišlja o problemu, ne diže paniku nego smireno traži izlaz. Životna misija strijelca – izbjegavati stres kad god je moguće, i umjesto toga provoditi što više vremena u uživanju. Od života želi ono najbolje, i ne propušta priliku za dobru zabavu!  Strijelac je zadnji vatreni znak. Dijelovi tijela na koje se ovaj znak odnosi su bedra, bokovi i jetra. Bedra i bokovi obično su najveći prostori udova i strijelcu pomažu u kretanju. Jetra je najveći unutarnji tjelesni organ. Ovaj znak voli veličinu i sve što radi, radi u velikom stilu. Ima ogromnu energiju i jak libido. Voli putovanja, filozofiju, obrazovanje. Uvijek pomalo uzvišen i plemenit, ima širok pogled na život i svijet oko sebe. Oni s lošijim aspektima pretjeruju u jelu i piću ili se pretvaraju da su nešto što nisu. Ljubav- zaljubljeni strijelac direktan je i hrabar i uzbuđuje ga pomisao na oluju u kojoj se osvaja novo srce. Poslije šašavih prvih trenutaka, može se početi povlačiti, posebno ako se osjeti sputanim. On mora slobodno dolaziti i odlaziti kada to želi, a dovoljno je pošten da to i saopći direktno osobi suprotnog spola. Onaj tko želi da ga malo “protrese” neka ga ignorira jer jedino tako ga može ponovno zagrijati. Privlače ga iskusniji ljudi od kojih može nešto naučiti. Voljenoj osobi, ako je u depresiji, pomaže pokazivanjem smiješne strane cijele situacije u kojoj je. Strijelac nikada neće izgubiti svoju ljubav prema životu. Strijelac voli maštati, putovati, pričati, pričati ali ne i planirati…ako se nešto desi – desi se! Rano proba “zabranjeno voće”. Zna uživati u seksu. Prvu ljubav usporedi sa drugom a petu sa desetom;) Potraga mu traje cijeli život! Prijateljstvo strijelca je otvoreno i iskreno i mnogi mu zamjeraju da nije dovoljno taktičan. Kod njega je prekratak put od onoga što misli do onoga što kaže. Uvijek je u potrazi za uzbuđenjima, te mu ozbiljni i nervozni ljudi koji se plaše promjena nisu najbolji prijatelji. Potrebni su mu otvoreni i sretni prijatelji koji neće obraćati pažnju na ono sto im ovaj znak kaže u lice (nisu zajedljivi). Strijelcu je potreban posao koji mu pruža dovoljno prostora za rast i učenje. Što ima više slobode, to je sretniji! U poslu ima potrebu za samomotivacijom. Strijelac je rastrošan i novac mu vjetri iz džepova. Nije mu bitno koliko zarađuje (ili barem tako kaže), želi ostaviti dojam neopterećenosti. Zanimanja za strijelca: novinar, ambasador, filozof, svjetski putnik, ljekar, sudac, religija- crkva, pripadnost državnim i javnim institucijama.  Stil oblačenja- ne voli ukočen stil jer mu on ne daju slobodu kretanja. Iz tog razloga mu najbolje odgovara udobna odjeća i obuća koju može dotjerati prema potrebi da djeluje službeno. Boja- grimizna. Zdravlje- strijelac voli sport ali njegov pustolovni duh i sklonost hedonizmu mogu prevagnuti. Alkohol i gazirana pića, slatkiši i masna hrana najviše štete organima kojima strijelac vlada – jetri i žuči. Tjelesni procesi koji su pod njegovom vladavinom su venska cirkulacija i enzimi, probava. Neophodno je suzdržavanje od štetne hrane, alkohola i cigareta. Dobar izbor su šparoge, list maslačka, artičoke i rikola. Preporučena vježba: sportovi vezani uz prirodu, ali i atletika, pravi je fair play igrač.
***
Jarac: (22.12. – 20.1.)
Ime: Capricorn je latinsko ime za Jarca
Planeta: Saturn
Boja: Crna
Životinja: Jarac
Metal: Olovo
Drago kamenje: Ahat
Biljke: Kupina i divlji plodovi
Opis: Jarac vlada od srednjih do kasnih 60-tih . U ovim godinama, poput jarca, teži se stabilnosti i komforu u materijalnom i emotivnom svijetu. Jarac je kardinalni zemljani znak kojim vlada Saturn – planeta odgovornosti, marljivosti i konzervativnosti. Jarac je osoba na koju se čovjek može osloniti, kada si nešto zacrta u glavi teško će ga se nagovoriti da promijeni mišljenje. Iskoristit će svoju komunikativnost i snalažljivost da se polako penje po društvenoj ljestvici. Jarac stoji čvrsto s obje noge na zemlji i zna da uspjeh ne dolazi sam po sebi. Jarac je povezan s vremenom i načinom na koji ga osjećamo. Zapravo ovom je znaku vrlo teško gubiti vrijeme. Ambiciozni se jarac u svom traganju za uspjehom i ostvarujući poslovne poduhvate, baš poput životinje jarca vere po brojnim planinama. Jarac je odličan u organizaciji i kontroli. Tjelesna područja vezana uz znak jarca su kosti i koljena. Jarac je ozbiljan, misaon, teži ka uspjehu u kasnijim godinama. Ima jaku volju, mudar ali i materijalist, sebičnjak. Postiže sve čemu se posveti. Kontrolira emocije. U ljubavi jarcu je potrebna veza u kojoj će se osjećati sigurnim. Nikad ne baca svoje srce pred stranca u strahu da ga on ne bi najprije podigao a zatim slomio. Treba mu vremena da se uvjeri kako nema opasnosti da bude odbijen ili da ispadne smiješan. Duboko ispod hladnog, mirnog ponašanja krije se toplina. Kada se napokon preda biti će podrška osobi koju voli. Neće uživati u društvu puno mlađe osobe  jer želi da bude sa nekim dovoljno zrelim. Netko tko razumije i vrednuje težak rad i cijeni njegov uspjeh. Jarac je realist ali i skeptik. Zlopamtilo je. Mana jarca je da je spreman gurnuti u stranu obitelj i uopće svoj privatni život kada želi dostići poslovni uspjeh. S godinama postaje i nekako ljudskiji, jer tad već ima nešto postignuto iza sebe, pa si dopusti i malo opuštenosti, zabave i humora. Kako uvijek želi sačuvati postignuto, automatski zauzima obrambeni stav kad ga netko kritizira, napada ili želi mijenjati, pa makar i u najboljoj namjeri. Zbog toga mu uvijek treba vremena da prihvati mišljenja drugih ili promjene. S druge strane, kao neprijatelj može pružiti otpor i pokazati izuzetnu tvrdoglavost, a jednako tako čvrsto braniti svoje najdraže ili ono što su postigli. Prijateljstvo- najbolje se osjeća kada su stvari pod kontrolom i kada se svi ponašaju pristojno. Potrebni su mu prijatelji čvrsti, koji zrače sigurnost ali i koji su korisni. Obostrano pomaganje je način napredovanja- tako to gleda jarac. Posao-  potreban mu je posao koji pruža priliku pravog uspjeha. Ako ga zamole da preuzme odgovornost, osjećat će se posebnim. Ima odlične budžetske vještine, zna štedjeti, jer da bi se osjećao sigurnim mora imati veliku svotu novca. Kada kupuje želi sve najbolje, kako bi trajalo što duže i naravno i na taj način isto štedi novac. Zanimanja za jarca: zidar, vrtlar, direktor, menadžer, slikar, računovođa, ekonomist itd. Stil oblačenja-tradicionalan i ne voli neobičan izgled.  Najsretniji je u klasičnoj  odjeći tamnih boja. Boje- crna, tamnoplava i tamnosmeđa. Zdravlje- za jarca kažu da je kao vino – što je stariji, to je bolji! S godinama postaje otporniji. Kod ljudskog tijela upravlja kostima, zglobovima, koljenima, noktima, zubima i kosom. Funkcije koje regulira su okoštavanje, zacjeljivanje rana, zgrušavanje krvi, sedimentacija. Sklon je lomovima kostiju, lumbagu, reumi, anemiji, anoreksiji, bolestima psihe. Preporučena vježba- ako nema napora njemu to nije zanimljivo, rođen je maratonac, planinar, skijaš. Svi sportovi gdje se traži izdržljivost i dobri živci. Ako ima jasno postavljen cilj, ni najgore ozljede neće ga odvratiti od njegovih namjera, nego naprotiv.
***
Vodenjak: (21.1. – 19.2.)
Ime: Aquarius je latinsko ime za čovjeka koji nosi vodu
Planeta: Saturn i Uran
Boja: Električno plava
Životinja: Krijesnica, jegulja
Metal: Uranij
Drago kamenje: Plavi safir
Biljke: Tamjan, kaučuk
Opis: Period života koji se povezuje sa znakom vodenjaka su 70-te. Kao čovjek koji je sve već vidio i odabire živjeti život na svoj način. Vodenjak je zračni fiksni znak kojim upravljaju Uran i Saturn; prva od ove dvije planete daje im crtu neovisnosti i hrabrosti u obrani svojih stavova, dok Saturn daje ozbiljnost i zaustavlja ih da ne pretjeraju u ekstravaganciji. Vodenjak nikad ne slijedi šutljivu većinu, nego se trudi uvijek razmišljati svojom glavom i pronaći svoj vlastiti put. Sve što mu se kaže uzima s velikom dozom skepticizma i promisli sam može li se s tim složiti. Njegov je duh previše nesputan da bi slijepo slijedio tuđe riječi i razmišljanja.  Kad otkrije rupe u stavovima drugih, spreman je na njih ukazati, pa makar ga radi toga smatrali netaktičnom osobom. Zbog toga svako toliko dolazi u sukob s nekim iz okoline. Trebaju shvatiti  da nemaju svi tako kritičan um kao oni. Ironija kod vodenjaka je da se on sam teško karakterno mijenja (saturn)- unutra, dok je prilagodljiv u svakom prostoru i odlično se snalazi među različitim ljudima (uran)- slika na “van”, vanjske okolnosti. Mana mu je kao i kod ostalih zračnih znakova da može biti dvoličan, pokazuje najprije jednu svoju stranu a kada ga bolje upoznate vidite i onu (ne tako savršenu) drugu. Tu se onda izvlači na šarm- zaigran je. Najgore što mu se može dogoditi je da ga netko zatvori u sobu koja mu liči na kavez. Vodenjak je nepredvidljiv, neposlušan i snalažljiv, ležeran ali i boem i kockar.  Voli tehniku i svaki vid komuniciranja sa cijelim svijetom. Dijelovi tijela povezani sa ovim znakom su nožni listovi, gležnjevi i cirkulacija. Njegov karakter živi ispred svog vremena. Kod njega je uvijek nešto pomaknuto: bilo ponašanje, bilo odjeća, frizura, navike, bilo izbor zanimanja, stana, partnera itd.  – važno je da se razlikuje od drugih. Ono što je sigurno, nikad nije dosadan, ljudi ga vole zbog njegove zanimljivosti! Voli izazivati, bilo verbalno upuštajući se u rasprave, bilo samom pojavom ili ponašanjem koje odudara od okoline. Nerijetko ga nazovu osobenjakom, čudakom. Obično je kasnije shvaćen – ono što je on činio i mislio prije izvjesnog vremena, a često se radi o godinama – sad tek razumiju i prihvaćaju drugi, no to njemu više ništa ne znači, jer on je već i sad opet negdje ispred s vječno novim idejama. I tako se već poznata priča nastvlja većinu njegova života, a njega čini ravnodušnim na sud okoline. Obožava društvo i prijatelji igraju veliku ulogu u njegovom životu. To je zato što je u duši humanist i u osnovi voli ljude. Ima osjećaj za zajednicu, iako mu se zna dogoditi da ga ista zbog različitosti, odbaci ili izopći. Zato u životu često prolazi kroz dvije faze koje se smjenjuju: stalno okružen ljudima, prijateljima, društvom, ili potpuno sam drukčiji od drugih. Jako voli zabave, iako su one uvijek na jednoj uzvišenijoj razini, a obožava sve što je novo i originalno. Svojom dušom i inutuicijom sposoban je dokučiti najskrivenije istine, a ako ih uspije povezati sa svojim osjećajem za ljudsko i izraziti, može stvoriti djela korisna za cijele generacije ili za čitavo čovječanstvo. U ljubavi – osobu koju voli, vodenjak vidi najprije kao svog najboljeg prijatelja . Mora biti najprije mentalno privučen i ne pada na zavodljive poglede. Nije ljubomoran, ni posesivan u ljubavi. Njegovo slobodno i veliko srce najlakše će se osvojiti ako se izabranik/ca slaže sa njegovim društvom/prijateljima.  Potrebna mu je sloboda i to ona vrsta koja dozvoljava da su u vezi zajedno zato što to zaista i žele, a ne zbog navike. Vodenjak ulazi u Vaš  život iznenada, kada se najmanje nadate. Često ga ne razumijete i smatrate ga čudakom. Osjećaji su mu intenzivni, ali ne traju dugo. Njegov eros je romantičan a desi se i da varaju radi promjene. To su kolekcionari ljubavi i strasti- uvijek zaigrani! Prijateljstvo-vodenjak bi bio prijatelj sa cijelim svijetom! Što su ljudi čudniji i drugačiji njemu su zanimljiviji. Sve dok ima dovoljno prostora za disanje, on je najljubazniji i najkorisniji prijatelj kojeg je moguće zamisliti. Pokuša li mu se netko približiti  više nego što mu dopušta, okrenut će mu leđa i otići. Potrebni su mu prijatelji koji zajedno sa njim brinu o ljudskoj rasi i žele promijeniti svijet. Najbolji prijatelj mora biti inteligentan i samostalan, jer ne voli da se na njega oslanjaju. Posao- potreban mu je posao koji će ohrabrivati njegovo nezavisno razmišljanje i u kojem će se cijeniti njegova genijalna inventivnost. Što god radio potrebno mu je puno slobode a najbolje mu odgovara timski rad. Novac nije najvažnija stvar u izboru karijere dok god radi nešto što ga ispunjava. Zanimanja za vodenjaka : fotograf, inžinjer, sva zanimanja vezana za tehniku, režiser, glumac, balerina, istraživač, fizičar, novinar, okultist itd. Stil oblačenja- ne želi  izgledati kao ostali, bez obzira koliko vodi računa o modi. Vodenjak može nositi vrlo konvencionalnu garderobu, na različit način, ili se moze obući skroz ludo i upadljivo. Boja- električno plava. Zdravlje- ovaj znak rukovodi cirkulacijom krvi i limfe. Vlada potkoljenicama, cirkulacijom (vene), živcima.  Neke tegobe mogu nastati i zbog njegovog načina života, s obzirom da nema mjere u onome što voli. Prihvaća alternativne oblike lječenja i prirodnu medicinu. Od eteričnih ulja najviše mu pomaže ružmarin. Preporučena vježba:  sportsko letenje, padobranstvo, paraglajding, ili najneobičnije kombinacije sportova. Ne podnose dosadu ili nešto što je već sto puta viđeno, pa često sami izmišljaju neki svoj sport (kombinacija sportova). Vole sve što asocira na new age.
***
Ribe: (20.2. – 20.3.)
Ime: Pisces je latinsko ime za Ribu
Planeta: Jupiter i Neptun
Boja: Morsko-zelena
Životinja: Ribe i ostala morska stvorenja
Metal: Kositar
Drago kamenje: Ametist
Biljke: Alge, lokvanj, mak
Opis: Znak riba povezuje se sa seniorskom dobi, između kasnih 70-tih do ranih 80-tih. Zato su ribe poznate po tome što su “stare duše”, puno zrelije od drugih. Ribe su promjenjivi vodeni znak kojim upravljaju iracionalni Neptun i slobodoumni Jupiter. Zbog tih planeta riba je  brižna i topla osoba, ali i pretjerano emotivna. Sve što joj se događa u životu proživljava prije svega srcem i emocijama, a tek onda razumom i logikom.  Zanimaju je tajne ljudske duše, spiritualnost i alternativne znanosti. Riba kao da može čitati tuđe emocije i misli, i zato dobro zna što ljudi o njima misle čak i ako ju nastoje zavarati slatkim riječima. Osjetljiva je na kritiku i povrijedi je kad se osjeti neprihvaćeno.  Ponekad se grubost vanjskog svijeta pokaže presnažnom  za ribu. Tada zapadne u melankolično ili čak depresivno raspoloženje. Srećom, to nije trajno stanje njenog duha. Zašto se to događa, ne može objasniti ni sama sebi. S druge strane, postoje trenuci kad je itekako snažna i čvrsta, i tada služi  kao oslonac onima koji od nje zatraže pomoć. Nepredvidljive promjene raspoloženja izluđuju njezinu okolinu. Više nego itko drugi može biti ranjiva ili potištena u jednom trenutku, da bi  već u drugom eksplodirala i spremna je na borbu s najtežim izazovima.  Loše je što riba ne može kontrolirati te nagle promjene raspoloženja. I sama sebi ponekad nalikuje na tempiranu bombu koja može tko zna koliko dugo ležati mirna, a onda se iznenada aktivira bez prethodnog upozorenja.  Ovaj znak nije siguran u činjenice, ali zato itekako zna osjetiti stvari . Riba može biti pretjerano osjetljiva i romantična ali i imati smisla za muziku, slikarstvo, poeziju. Na njenu odluku se mora uvijek predugo čekati.  Ovaj je znak previše ljubazan i fali mu direktnosti. Dio tijela kojim vlada riba su stopala. Riba je  indirektan, zagonetan, romantičan, hipersenzitivan i selektivan znak. Iako shvaća bolje od drugih znakova voli blefirati. Popustljiva, emotivna, živi u svijetu imaginacija. Ima jaku intuiciju. Vizionar je i odličan medijum. U ljubavi riba traži savršenog partnera ili se barem trudi pripisati mu vrline koje traži! Sposobna je od najobičnijeg sastanka, svojim očaravajućim šarmom napraviti poseban događaj. Najsretnija je kada može svoja najdublja osjećanja podijeliti sa onim koga voli. Vrlo često zna se zaljubiti u neuspješnu i nimalo sretnu osobu i želi od nje napraviti savršeno biće. Kada odluči otići riba ne voli raditi scene. Za ozbiljnu vezu ribi odgovara romantičan, ranjiv ali i dovoljno jak partner (koji je zna “podići” kada upadne u svoja melankolična, zbrkana stanja) . Potrebna joj je brižna osoba koja će joj pomoći da nađe smisao života. Savršeno biće ne postoji ali će riba uz malo čarolije i mnogo ljubavi od te osobe napraviti posebnu osobu. Problem kod riba je što često više daju nego što primaju u ljubavi. Za voljenu osobu spremna je učiniti puno toga, puno joj  tolerirati pa i oprostiti. Zna biti nedorečena, kao da želi da joj čitate misli pa to može biti prava borba za partnera. Ona želi da se poveže s partnerom skoro pa telepatski. Seks je kod ribe blag a eros zagonetan. Prijateljstvo- riba suosjeća sa drugima. Nije inicijator ali je veoma prilagodljiva, ne želi prijatelje koji će je uvesti u dosadan i monoton svijet prepun rutine. Stvarnost je za ribu  često razočaravajuća i povremeno se želi sakriti, pogotovo kada se nalazi u stanju krhkosti. Njenim pravim prijateljima to neće smetati i strpljivo će čekati da se vrati u realnost. Ljudi koji su joj bliski trebaju biti ljubazni, osjetljivi i strpljivi. Posao- ribi najviše odgovara posao koji joj omogućuje lagan tempo rada bez krutih navika. Za nju je bolje da nije na rukovodećem mjestu jer bi tada morala donositi puno odluka a to bi značilo da mora uznemiravati svoje kolege. Karijeru ne bira prema plaći. Zanimanja vezana za znak ribe: medicinska sestra ( sve vezano za bolnicu), socijalne ustanove, okultizam, umjetnost, slikarstvo, ples, gluma itd. Stil oblačenja- dosadne stvari će se prekrajati da bi bile zanimljivije. Voli antikvitete i stare sitne detalje će dodati na garderobu da bi izgledalo zanimljivije. Boja- morskozelena. Zdravlje- riba je podložna tuđem utjecaju pa ako je on negativan i sama će krenuti u pogrešnom smjeru.  Sklona je psihosomatskim tegobama, raznim ovisnostima i poremećajima sna. Znak Riba vlada stopalima. Pod njegovim vladarstvom su ligamenti, peta, zatim cerebralna opna i hipofiza.  Kao i svakom vodenom znaku, i za ribu  voda ima ljekovita svojstva. Preporučene vježbe: plivanje, ronjenje, jedrenje na dasci, na jedrilici i sve vezano uz more.


